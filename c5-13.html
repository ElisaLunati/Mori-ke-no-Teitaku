<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mori-ke no Teitaku, Capitolo 5</title>
    <script src="codice.js"></script>
    <link rel="stylesheet" href="css.css"> <!-- Ti ho aggiunto la linea per collegare il foglio CSS -->

    <!-- QUI C'E' IL COLLEGAMENTO AL FONT GOOGLE PER IL TITOLO Dovrebbe essere solo per la pagina Index.html -->
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Merienda:wght@300..900&family=Montserrat:ital,wght@0,100..900;1,100..900&family=Protest+Revolution&display=swap" rel="stylesheet">
</head>
<body>
    <p>
  Perchè farti una rivelazione solo ora? Avrebbe potuto aiutarti a capire in qualsiasi momento. E’ chiaro che sia solo il sotterfugio di un demonio messo all’angolo.
</p>
<p>
  <b>Tu:</b> ”Questa è la tua fine!”
</p>
<p>
  Riprendi a scalfire il pilastro colpo dopo colpo, il metallo vibra risuonando nell’intera stanza. Sei madido di sudore, coperto di polvere e detriti, esausto per lo sforzo, ma non ti fermi.
</p>
<p>
  Un grosso tocco di cemento si stacca dalla colonna, rivelando parte di un busto rattrappito e mummificato. La sua pelle sembra cuoio, i suoi tratti somatici sono andati persi lasciando solo un’anonima figura contorta.
</p>
<p>
  <b>Tu:</b> “Dorokujin, è fuori!”
</p>
<p>
  Il grido di Noburo ti fa perdere l’equilibrio e cadi a terra, batti la testa su un blocco di cemento e il piccone ti scappa di mano e scivola a un metro da te. Noburo con rinnovata forza dà un violento strattone e guadagna terreno su Dorokujin, che fa sempre più fatica a respingere l’offensiva.
</p>
<p>
  Fatichi a tenere gli occhi aperti, non riesci a orientarti e tantomeno ad alzarti.
</p>
<p>
  <b>Dorokujin:</b> “Isamu! Alzati!”
</p>
<p>
  La voce di Dorokujin ti arriva ovattata, spazi sul pavimento con le mani in cerca di un appiglio per alzarti, ma trovi solo frammenti aguzzi che ti graffiano la pelle.
</p>
<p>
  <b>Dorokujin:</b> “Alzati!”
</p>
<p>
  Sbatti le palpebre e il mondo ritorna a colori, i suoni della battaglia, il dolore alla nuca, l’adrenalina che ti fa sfrigolare la pelle.
</p>
<p>
  Ti lanci verso il piccone.
</p>
<p>
  <b>Tu:</b> “RRRAAGH!”
</p>
<p>
  Con un solo movimento ti alzi facendo roteare il piccone come un martello, conficcandolo dritto nel costato di Noburo. Non c’è né sangue né corpo, eppure la punta rimane incastrata nell’ammasso di energia facendolo urlare di dolore.
</p>
<p>
  Cadi nuovamente per i tremori, ma Dorokujin riesce ad approfittare di quest’apertura. Si divincola dalla stretta dell’avversario e si getta dritto verso la colonna.
</p>
<p>
  Noburo prova ad afferrargli un braccio per trattenerlo, ma con una gomitata si libera e riesce a raggiungere il suo cadavere. Le punte delle dita di Dorokujin si ricoprono di un velo di luce.
</p>
<p>
  <b>Noburo:</b> “NOO!”
</p>
<p>
  Al solo contatto con il corpo un fascio di luce abbagliante investe te e tutta la casa.
</p>
<p>
  Lentamente riapri gli occhi. Sei ancora disteso a terra, il soffitto crepato della mensa riempie il tuo spazio visivo.
</p>
<p>
  <b>Tu:</b> “...”
</p>
<p>
  Hai la gola riarsa, senti male dappertutto e sei completamente privo di forze. Vedi Dorokujin, ancora nella sua forma fisica, entrare da un angolo del tuo sguardo. Si mette le mani ai fianchi e sorride soddisfatto.
</p>
<p>
  <b>Dorokujin:</b> “Tu guarda... sei ancora vivo.”
</p>
<p>
  Sbuffi, un po’ infastidito, ma anche un po’ divertito dal commento. A fatica ti rimetti in piedi, pezzi di cemento e legno ti cadono di dosso. Hai polvere ovunque. Tossisci.
</p>
<p>
  <b>Tu:</b> “Non sai far comparire divinamente un bicchiere d’acqua, vero?”
</p>
<p>
  Dorokujin ridacchia e ti dà una pacca sulla schiena tanto forte da farti quasi cadere di nuovo a terra. Ha fatto male.
</p>
<p>
  <b>Dorokujin:</b> “Non essere così mogio! Abbiamo vinto!”
</p>
<p>
  Tossisci ancora.
</p>
<p>
  <b>Tu:</b> “Sono un vincitore molto assetato...”
</p>
<p>
  Ti tocchi la nuca e vedi che il tuo palmo è sporco di sangue. Speri che non sia niente di grave, ma di certo ti senti ancora stordito, fatichi a mettere insieme i pensieri.
</p>
<p>
  <b>Dorokujin:</b> “Tsk, umani...”
</p>
<p>
  Ti metti a sedere su un grosso pezzo crollato dal tetto e riposi un po’. Ti sistemi i capelli, ti sbatti lo sporco giù di dosso e rifletti. E’ finita, puoi andartene. Ce l’hai fatta. Tiri un enorme sospiro di sollievo, senti un enorme peso abbandonare il tuo corpo. Chissà come spiegherai a tuo padre la ferita...
</p>
<p>
  <b>Dorokujin:</b> “Beh, il tuo lavoro è finito. Sei stato un valido alleato, Isamu Goto.”
</p>
<p>
  Ghigni e rispondi giusto con un cenno della testa. Dorokujin si scrocchia le dita, poi il collo.
</p>
<p>
  <b>Dorokujin:</b> “E’ ora di fare pulizia.”
</p>
<p>
  Dapprima la frase non ti stimola nulla, ma poi realizzi che non si sta riferendo al disastro causato dalla battaglia.
</p>
<p>
  Dorokujin si mette in cammino con calma, ma pochi passi dopo si ferma. Si volta verso di te e ti si avvicina. Alzi lo sguardo. Con un gesto di entrambe le mani accende un bagliore a mezz’aria che dà origine a una tavoletta di legno rettangolare. E’ incisa con l’ideogramma “protezione” e un forellino in alto permette a una cordicella rossa di passarvi attraverso, da cui Dorokujin la tiene.
</p>
<p>
  <b>Dorokujin:</b> “Prendi.”
</p>
<p>
  Alzi debole il braccio e raccogli quel dono. La osservi curioso.
</p>
<p>
  <b>Dorokujin:</b> “E’ un amuleto protettivo, terrà lontani gli spiriti maligni.”
</p>
<p>
  Lo guardi stupefatto, è un pensiero insolitamente gentile da parte sua. Non fai in tempo a ringraziarlo però che lui è già scomparso in un lampo di luce. Sbuffi divertito. Forse certe cose non cambiano mai.
</p>
<p>
  Un po’ lo puoi capire, chissà da quanti decenni aspettava di scacciare il male dalla magione, al suo posto nemmeno tu aspetteresti ancora. Con un grugnito indolenzito ti rimetti in piedi e un piccolo passo per volta esci dall’edificio.
</p>
<p>
  Ti accoglie una folata d’aria fresca che porta il profumo della libertà. Non vedi più spiriti in giro, non devi più controllare gli angoli bui, guardarti le spalle. Puoi semplicemente camminare guardando avanti.
</p>
<p>
  Non riesci a non sentirti strano nell’attraversare il cancello senza alcuna resistenza. Frughi le tasche dei pantaloni e apri la portiera con il comando a distanza della chiave. Ti senti diverso da come ti saresti aspettato, non c’è euforia, gioia smodata, ma piuttosto una serenità quieta. Ti senti leggero come una piuma. Chissà che non lo debba alla vicinanza di Dorokujin.
</p>
<p>
  Inserisci la chiave nel quadro, avvii il motore, fai manovra e imbocchi la stradina sterrata. Mentre i profili degli alberi si riflettono in fila sul parabrezza non fai che pensare a quello che è successo.
</p>
<p>
  Guardando dallo specchietto vedi la sagoma della magione sparire dalla tua visuale. Divorata dalla vegetazione.
</p>
<p>
  Prosegui per le curve ripide dello sterrato, a stento attento alla strada, quando ad un tratto senti un rumore metallico. Un tonfo. Aggrotti la fronte e guardi fuori dal finestrino, ma non noti nulla di strano.
</p>
<p>
  Ne senti un altro e un altro ancora, poi è come una pioggia di sassi. Non riesci a capire cosa stia succedendo finché sul parabrezza non vedi schiantarsi un vecchio sandalo, uno spiritello minore con le gambe e le braccia il cui impatto incrina il parabrezza.
</p>
<p>
  Spiritello Sandalo: “Assassino!”
</p>
<p>
  Grida. Spaventato, sterzi all’improvviso, quasi finendo fuori strada. Un gruppo di spiritelli vola via dall’auto e si schianta a terra. Che diavolo sta succedendo?!
</p>
<p>
  Premi forte sull’acceleratore, l’asperità della strada ti rende difficile mantenere il controllo dell’auto, ma mette alla prova anche gli spiritelli che uno a uno cadono giù.
</p>
<p>
  Spiritelli: “Assassino! Infame! A morte!”
</p>
<p>
  I tonfi continuano a udirsi, non hai idea da dove arrivino, ma sono sempre di più. Li vedi sporgersi sui finestrini e cominciare a prenderli a pugni.
</p>
<p>
  Spiritelli: ”E’ colpa tua! Dove andremo ora? Ridacci casa nostra!”.
</p>
<p>
  Devono essere gli spiriti scampati alla purificazione di massa di Dorokujin. E sono infuriati con te.
</p>
<p>
  Riesci a vedere la fine della strada, l’asfalto della via principale. Acceleri ulteriormente guadagnando velocità anche per via della discesa e all’incrocio inchiodi il piede sul freno, immettendoti sulla carreggiata con un’ampia sgommata. Le gomme stridono lasciando impronte nere sull’asfalto e diversi spiritelli vengono lanciati via.
</p>
<p>
  Spingi sull’acceleratore e guidi a tutta velocità. Per tua fortuna queste strade di campagna sono praticamente deserte.
</p>
<p>
  Senti l’infrangersi di un parabrezza, poi di un altro, la corrente d’aria ti agita i capelli sbattendoteli continuamente in faccia e rendendoti difficile vedere la strada. Gli spiritelli avanzano nell’auto, alcuni afferrano il volante impedendoti di muoverlo, altri tengono bloccati l’acceleratore, altri ancora si arrampicano sui sedili verso di te.
</p>
<p>
  Spiritelli: “A morte! A morte!”
</p>


    <p>
        Cosa fai?
        <button onclick="risposta_c5p13();">Scaccia gli spiritelli</button>
        <button onclick="window.location.href='c5-20.html'">Ti getti fuori</button>
    </p>
</body>
