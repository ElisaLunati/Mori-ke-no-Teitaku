<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mori-ke no Teitaku, Capitolo 1</title>
    <script src="codice.js"></script>
</head>
<body>
    <h1>CAPITOLO 1</h1>
    <p>
        Apri gli occhi, una lama di luce filtra tra le persiane colpendoti in faccia. Stropicci le palpebre e lentamente metti a fuoco. Il tuo sguardo si posa sulla texture ruvida del soffitto, del solito colore pallido che ogni mattina ti accompagna alla veglia.
    </p>
    <p>
        Sospiri e ti sollevi, siedi sul bordo del letto e appoggi i piedi a terra. I calzini di lana aiutano a isolare il freddo che risale dalle piastrelle opache. La sveglia segna dieci minuti alle sei, e prima che inizi a suonare la spegni. 
    </p>
    <p>
        Ti metti in piedi e ti trascini in bagno, apri l’acqua del lavello e te la butti in faccia per riprenderti dal torpore. Guardi il tuo riflesso negli occhi, ispezioni il tuo viso stanco… prendi un rasoio dal cassetto e cominci a farti la barba.
    </p>
    <p>
        Esci dal bagno rinfrescato, denti bianchi e puliti, capelli tenuti in ordine dal gel, ma sei ancora in mutande. Apri l’armadio e studi la schiera di abiti grigi tutti uguali, appesi in linea in attesa d’essere scelti. Ne prendi uno qualunque e ti vesti, dando gli ultimi ritocchi davanti allo specchio: stringi la cravatta, allacci l’orologio, chiudi i polsini. E’ il giusto aspetto di un impiegato rispettabile. 
    </p>
    <p>
        Afferri la giacca di sfuggita e attraversi la penombra del tuo appartamento, prendi le chiavi dallo svuotatasche e ti dirigi alla porta, dove le tue scarpe di pelle tirate a lucido e la ventiquattrore ti attendono sull’attenti. Infili le scarpe, raccogli la valigetta, giri la chiave nella porta ed esci chiudendo l’appartamento alle tue spalle

    </p>
    <p>
        Il suono dei tacchi sulle scale in cemento riecheggia fino al piano terra, ma devi scendere di un piano solo: non bussi, non ti annunci, hai già le chiavi. Sblocchi la serratura, lasci le scarpe all’ingresso ed entri lasciando giacca e valigetta su una sedia. Ti accolgono il chiacchiericcio di un televisore acceso a volume troppo alto e un familiare odore di polvere e fumo. 
    </p>
    <p>
        Isamu: “Ciao papà.” Ti annunci prima di arrivare a vederlo.
    </p>
    <p>
        Lo trovi in silenzio su una poltrona in pelle d’oltre trent’anni di età consumata quanto lui. Ti risponde con un cenno della testa e un suono di gola, senza distogliere lo sguardo dal notiziario come temesse di perdersi qualcosa di cruciale.
    </p>
    <p>
        Cosa fai?
        <button onclick="window.location.href='c1-2.html'">Chiedi a tuo padre di preparare la colazione</button>
        <button onclick="window.location.href='c1-3.html'">Prepari la colazione</button>
        
    </p>
</body>